---
layout: post
title:  "Eerste voorleesmoment in Kleine Musica Antwerpen"
categories: optreden voorleesmoment
author: ken-coenen
image: /assets/images/blog/musica3.jpg
---

Vandaag was ik te gast in kleuterschool Kleine Musica in Antwerpen.
Het is de eerste keer dat ik de voorstelling doe voor een klas 3-jarige kinderen.
Best spannend dus, maar ik maak me niet zenuwachtig.
Ik oefen de liedjes al zo lang dat ik bij de meeste liedjes niet meer moet nadenken.

Voor de voorstellingen liet ik een **reclamebord** drukken met het hoofdpersonage Puk op.
Het bord is ongeveer één meter groot, even groot als de kinderen.
Hierdoor krijgen ze vrijwel meteen voeling met het verhaal, een jongen die naar het park gaat met zijn ouders.

<img src="{{ '/assets/images/blog/musica.jpg' | prepend: site.baseurl }}" class="image fit" alt="Samen naar het park in Kleine Musica" />

De liedjes worden aan elkaar gepraat met **korte tekstjes**, die ook in het uiteindelijke liedjesboek zullen staan.
Zonder veel moeite pikten de kinderen het verhaal op en fantaseerden ze mee over mogelijke kledingstukken die je aan kan doen, speelgoed dat je mee naar het park kan nemen, kapitein zijn op een boot en nog veel meer.
Ik dacht eerlijk gezegd dat het veel meer moeite ging kosten om de kinderen te activeren.
Niet dus.

Doordat de kinderen zo goed mee deden, werd de **duur van de voorstelling** een tikkeltje te lang.
Ik heb drie liedjes niet gespeeld op vraag van de juf.
Je merkte dat de kinderen bij het laatste liedje meer begonnen met rondwandelden.
Op zich valt dat héél goed mee.
Uiteindelijk heb ik twaalf liedjes kunnen brengen.
De kinderen zijn ruim **twintig minuten** zeer aandachtig geweest.
Nu weet ik dat je voor 3-jarigen mag rekenen op ongeveer twintig minuten.
Volgende keer moet ik er extra op letten dat ik tussen de liedjes de kinderen niet teveel laat praten.
Bovendien kan ik nog enkele liedjes inkorten door hier en daar een refreintje te laten vallen.

Mijn eerste idee was om op dit moment wat videobeelden te kunnen laten maken om te gebruiken in het promofilmpje op de campagnepagina.
Dit ligt logischerwijs zéér gevoelig bij de meeste ouders.
Ook omdat dit de eerste echte voorstelling was, wilde ik er niet teveel extraatjes bijnemen.
Liedjes spelen, het verhaal vertellen en de reactie van de kinderen in het oog houden was al een hele bezigheid.

Ik heb hier een fantastisch gevoel aan over gehouden en kijk uit naar de volgende voorstelling!