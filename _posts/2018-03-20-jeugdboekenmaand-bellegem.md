---
layout: post
title:  "Jeugdboekenmaand Vrije Basisschool Bellegem"
categories: optreden voorleesmoment
author: ken-coenen
image: /assets/images/blog/bellegem-voorstelling-2@0,25x.png
---

Voor de jeugdboekenmaand organiseerde de Bibliotheek Kortrijk voor de Vrije Basisschool Bellegem enkele activiteiten.
Ik mocht de voorstelling **Samen naar het park** geven voor de kinderen van de eerste, tweede en derde kleuterklas.
Er was ook één peuterklasje bij.

In totaal kwamen er **zes klassen** aan bod, goed voor in totaal ongeveer 130 kindjes.

<img src="{{ '/assets/images/blog/bellegem-voorstelling-3@0,5x.png' | prepend: site.baseurl }}" class="image fit" alt="Voorstelling in Vrije Basisschool Bellegem" />

Nu ik de voorstelling al een aantal keer gegeven heb, kan ik beter inschatten hoe lang de voorstelling mag duren.
In principe heb ik materiaal voor een half uurtje, maar gezien de strakke planning moest ik letten op de tijd.
Afhankelijk van de leeftijd van de kindjes duurden de voorstellingen **15 tot 25 minuten**.
Zolang je begint en eindigt met dezelfde liedjes, vormt het verhaal een mooi geheel.

Hoe ouder de kinderen, hoe meer ze deelnamen aan de interactiemomenten tussen de liedjes door.
Aan de peuters kan je bijvoorbeeld niet vragen wat ze van speelgoed meenemen naar het park, want dat zullen de ouders dikwijls voor hen beslissen.
De kleuters reageerden heel grappig.
Enkelen staken hun vinger op zonder al iets te weten.
Anderen namen hun broer, mama of papa mee in plaats van speelgoed op te noemen.

Een belangrijke tip die ik gekregen heb van de juf, is om de **tekeningen te laten zien** terwijl ik het verhaal vertel.
Kinderen hebben nood aan visuele prikkelingen.
Nu is het natuurlijk zo dat de andere tekeningen nog gemaakt moeten worden nadat de crowdfunding campagne succesvol afgerond is.
Als we zover zijn, ga ik de tekeningen zeker uitvergroten om ze te tonen aan de kinderen.
Nog een tip die ik kreeg van iemand is om de vertelmomenten in **kamishibai** te doen.
Kamishibai is een vertelvorm, overgevlogen uit Japan, waarbij een klein theatertje en grote prenten samen het prentenboek vertellen.
Elk blad geeft een scène weer uit een verhaal.
Een verteller verschuift de tekeningen en vertelt ondertussen het verhaal.
Grote groepen kinderen kunnen zo bij het verhaal betrokken worden.

Het was een intensieve namiddag, maar een zéér fijne ervaring.
Op naar het volgende voorleesmoment!

<img src="{{ '/assets/images/blog/bellegem-voorstelling@0,5x.png' | prepend: site.baseurl }}" class="image fit" alt="Voorstelling in Vrije Basisschool Bellegem" />
